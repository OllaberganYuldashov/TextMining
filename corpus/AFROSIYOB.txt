Afrosiyob - Samarqandning qadimgi xarobasi. Bu nom tarixiy manbalarda qadimgi Samarqandga nisbatan faqat XVII asrdan boshlab uchraydi. Qadimgi Samarqand sug‘d manbalarida Smarakanve deb atalgan bo‘lib, “Anjumanlar, uchrashuvlar o‘tkaziladigan joy” degan ma’noni bildirgan. Mil. avv. IV asrda Samarqand Aleksandr Maqduniy qo‘shinlari tomonidan istilo etilgach, yunon mualliflari kundaliklarida Marokanda sifatida eslatiladi. Marokanda Smarakvening yunoncha tarjimasi. Afrosiyob hozirgi Samarqandning sharqiy chegarasiga tutashgan keng bo‘sh tepaliklar bo‘lib, uning maydoni 219 ga. Afrosiyobda topilgan arxeologik materiallar Samarqand mil. avv. VIII-V asrlarda Sug‘diyonaning markaziy shahri sifatida vujudga kelganligini ko‘rsatadi. Mil. avv. 329-yilda shahar Aleksandr Maqduniy qo‘shinlari tomonidan vayron etigan, uning izlari hozirgacha shahar mudofaa inshootlarida yaxshi saqlangan. Mil. avv. III-I asrlarda, Kushonlar saltanati davrida shahar hayotida yuksalishlar yuz bergan. Mil. avv. III asrda shahar qo‘shaloq mudofaa devori bilan o‘rab olingan. Bu zamonda Samarqand orqali Buyuk ipak yo‘li o‘tgan, ichki va tashqi savdo, hunarmandchilik rivoj topgan.




